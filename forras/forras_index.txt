
Pizzák

A pizza olasz eredetű étel, ami mára az egész világon elterjedt. Alapja egy kelt tésztából készült vékony lepénykenyér, melyet paradicsom vagy tejföl alapú szósszal borítanak, és erre különféle feltétek kerülnek, (a leggyakoribbak a különféle zöldségek, gomba és felvágottak), a tésztát végül reszelt sajttal szórják meg és sütőben megsütik. Jellegzetes fűszerei közé tartozik az oregánó és a pepperoni. Az eredeti olasz pizzára mozzarellát, bazsalikomot és olíva olajat tesznek, erre kerülhet további feltét. A pizza megsütése sokszor kemencében történik.

A neve eredetileg különféle, kelt tészta alapú ételeket jelentett, valószínűleg a picea szóból ered, mely a latin pincere (összegyúrni) szóból származik. Bár Olaszország a szülőhazája, de rengeteg olyan változata alakult ki, melyek más tájak konyhaművészetének jellegzetességeit viselik magukon, ilyen például az ananászos-sonkás hawaii pizza, a kukoricás mexikói, vagy a csípős, kolbászos magyaros pizza. A változatos feltétek nélküli, csak paradicsom szósszal, bazsalikommal és mozzarella sajttal ízesített „alap”-pizzát pizza margheritának hívják. A félbehajtott pizza neve calzone.


Története

A pizza első megjelenése a dél-itáliai görög kolóniák (Magna Graecia) idejére tehető, Vergilius Aeneisében említik először. Az i. e. 3. században Marcus Porcius Cato Maior a Róma történetéről írt munkájában említ egy „lapos kelt tésztát, melyet olívaolajjal, fűszerekkel és mézzel édesítenek, és köveken sütnek meg”. Pompeii városában a régészek feltárták a mai modern pizzériák elődjeit. Az ókori Egyiptomban is megjelent, a fáraók születésnapjára gyógynövényekkel ízesített lapos kenyérkéket sütöttek, Hérodotosz görög történetíró leírása szerint ezek a babiloni receptek nagyon hasonlítottak a mai pizza tésztájára.

Az ókori római pizzaféleségek még nagy mértékben különböztek a maiaktól. A 19. századig az úgynevezett fehér pizzák készültek. A pizzatésztát tejföllel, vagy zsírral kenték meg, erre az alapra tették a feltéteket.

A paradicsomot ekkor Európában még nem ismerték, ahogy az indiai vízibivalyt sem, amelynek tejéből az igazi mozzarellasajt készül. A paradicsomot eleinte mérgezőnek hitték, és nem használták étkezéshez, a 18. század végére azonban elterjedt, és Nápoly környékén elkezdték ezzel ízesíteni a pizzákat. Az új ételfajta nagy népszerűségre tett szert és helyi nevezetességnek számított.



A modern pizza feltalálását a nápolyi Raffaele Espositónak tulajdonítják, aki az 1780-ban alapított és ma a Pizzeria Brandi néven még mindig működő Pietro… e basta così sütődében dolgozott, és 1889-ben I. Umberto király és Margit királyné látogatása alkalmából különleges pizzát készített. A pizza az olasz nemzeti színekben készült: zöld (bazsalikom), fehér (mozzarella) és piros (paradicsom), és készítője a királynéról nevezte el. Ebből alakult ki a mai pizza.

Kb. 1830-ig utcai árusok árulták a pizzát, majd Nápolyban megnyílt az első igazi pizzéria, az Antica Pizzeria, ami még mindig működik a Via Port'Alba 18. szám alatt.

A 19. században az olasz bevándorlók magukkal vitték a pizzakészítés mesterségét Amerikába, ahonnan az 1950-es években indult világhódító útjára.


Nápolyi pizza

A nápolyi pizza (olaszul: pizza napoletana) paradicsom és Mozzarella-sajt felhasználásával készül. A pizzára San Marzano-paradicsomot tesznek, amely a Vezúvtól délre fekvő vulkanikus síkságon terem, valamint használnak hozzá mozzarella di bufala-t is, amely sajt a Campania és Lazio területén élő vízibivalyok tejéből készül.

Az eredeti nápolyi pizza búzalisztből, természetes nápolyi élesztőből, vagy sörélesztőből és vízből készül tengeri só hozzáadásával. A megfelelő eredmény érdekében kemény, úgy nevezett nullás, vagy dupla nullás lisztet használnak magas fehérjetartalommal (olyat, amelyet inkább kenyérkészítéshez használnak). A tésztát kézzel, vagy alacsony fokozatra állított keverőgéppel pontosan húsz percig dagasztják. Az akár több, mint egy napig tartó kelési folyamatot követően a tésztát kézzel nyújtják úgy, hogy innentől kezdve nem használnak hozzá sem konyhai készülékeket, sem nyújtófát. A tészta vastagsága nem haladhatja meg a 3 millimétert. A tésztát 60-90, vagy 120 másodpercig sütik 485 °C-on nápolyi kemencében. A sütőt tölgyfával fűtik és kövön sütik a pizzát. Mikor elkészül puhának, rugalmasnak, lágynak és törékenynek kell lennie.

A nápolyi pizzának három hivatalos változata létezik:

    a pizza marinara, amelyhez paradicsomot, fokhagymát, oregánót és extra szűz olivaolajat használnak fel;
    pizza Margherita, melyhez paradicsomot, szeletelt mozzarellát, bazsalikomot és extra szűz olivaolajat használnak fel;
    valamint a pizza Margeritha extra, melyhez paradicsomot, Campaniából származó mozzarellacsíkokat, bazsalikomot és extra szűz olivaolajat használnak fel.

Forrás: Wikipédia
{https://hu.wikipedia.org/wiki/Pizza}
